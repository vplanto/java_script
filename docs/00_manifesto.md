# Лекція 00: Маніфест. Інженер проти Кодера
**Тип заняття:** Вступна лекція / Установка майндсету
**Необхідний контекст:** Базове знання C++ (1 семестр)

---

## Експрес-опитування: Чого ви очікуєте від курсу?

**Питання:** Що для вас важливіше?

A) Навчитися верстати красиві сайти (дизайн, кольори, анімації)  
B) Зрозуміти, як працює браузер "під капотом" (процеси, пам'ять, мережа)  
C) Швидко здати лабораторні за допомогою ChatGPT

**Правильна відповідь для цього курсу:** **B**. Ми інженери, а не дизайнери.

---

## Чому ми вчимося в епоху ШІ?
Сьогодні будь-який LLM (Large Language Model) на кшталт ChatGPT, Claude або Gemini може написати веб-сайт за 30 секунд. Він згенерує вам HTML, розфарбує його в CSS і навіть напише JS-логіку.

**Виникає питання: навіщо ви тут?** Навіщо вчити теги, DOM та протоколи, якщо машина робить це швидше?

Я часто згадую повість Айзека Азімова **"Фах" (Profession)**. У ній люди майбутнього отримували знання миттєво, "записуючи" їх у мозок зі спеціальних стрічок. Ти хотів бути металургом? *Вжух* — і ти знаєш всі сплави. Але головний герой не міг отримати "стрічку". Його мозок відкидав її. Він був змушений вчитися по старих книжках, повільно і болісно, поки інші сміялися з нього.

В кінці виявилося, що він — еліта. Ті, хто вчився зі стрічок, могли лише **використовувати** готові рішення. Вони ставали безпорадними, коли стрічка застарівала або машина ламалася. Герой же, який навчився **вчитися** і розумів принципи "з низів", був тим, хто створював нові стрічки.

**Ви — не споживачі стрічок. Ви — їх творці.**

---

## Ваш Бекграунд: C++ як Суперсила
Більшість Front-end курсів починають з нуля. Ми починаємо з **переваги**.
Ви вже знаєте, що таке пам'ять, вказівники та типізація.

Веб-браузер (Chrome, Safari) — це не магічна скринька. Це складна програма, написана на **C++**.

* Коли ви пишете в JS `let a = {}`, двигун V8 (C++) виділяє пам'ять у Heap.
* Коли ви змінюєте CSS, C++ код перераховує координати (Layout) і малює пікселі (Paint).

На цьому курсі ми будемо використовувати ваші знання C++, щоб зрозуміти, чому сайт гальмує і як працює "магія" JavaScript.

---

## Мій маніфест
### 1. Інженер проти Кодер
ШІ остаточно вбив професію "Кодера" (людини, яка перетворює ТЗ на синтаксис). Але він зробив професію "Інженера" (людини, яка вирішує проблеми) безцінною.

* **Кодер** сліпо копіює код з ChatGPT.
* **Інженер** проводить Code Review роботи ChatGPT.

### 2. Екзоскелет, а не Милиця
Ми **не боремося з ШІ**. Використовуйте Copilot, ChatGPT, Claude. Це ваші екзоскелети.
Але пам'ятайте ієрархію: **ШІ — це ваш "Junior Developer". Ви — "Senior Architect".**
Якщо ваш "джуніор" написав код з дірою в безпеці (XSS), а ви цього не помітили і задеплоїли — винний не джуніор. Винні ви.

### 3. Black Box — це ворог
Ми не віримо в "магію".

* Якщо `fetch()` повертає дані, ми повинні знати, що сталося на рівні HTTP/TCP.
* Якщо анімація плавна, ми повинні знати, чому `requestAnimationFrame` краще за `setInterval`.
* Ми ліземо під капот.

### 4. Продукт — критерій істини
Ми не вчимо теорію заради теорії. Ми будуємо продукт — **SPA Гру (Single Page Application)**. Все, що ми вивчаємо (JSON, LocalStorage, Event Loop), є інструментом для того, щоб гра працювала, зберігала прогрес і не падала.

---

## Правила гри (The Anti-Cheat)
Оскільки ви будете використовувати ШІ, правила оцінювання змінюються. Я не оцінюю ваш код (його міг написати бот). Я оцінюю ваше **володіння** цим кодом.

1. **Захист "Саботаж":** На парі я попрошу вас змінити поведінку вашої програми (наприклад, "зроби так, щоб ворог рухався вдвічі швидше"). Якщо ви не знайдете, де це змінити за 60 секунд — ви не володієте цим кодом.
2. **C++ Пояснення:** Ви повинні вміти пояснити високорівневі концепти JS термінами низькорівневого C++ (Stack vs Heap).
3. **Prompt Log:** Разом із лабораторною ви здаєте історію спілкування з ШІ. Я хочу бачити, як ви формулювали задачі та як виправляли помилки бота.

## Ризики та пастки: Ефект ШІ-деградації

### 1. Міраж хибної майстерності (Mirage of False Mastery)
* Відбувається критична підміна понять: доступ до інформації (здатність згенерувати код) плутається з володінням знанням (розумінням архітектури та пам'яті).
* Це створює "інженерів-операторів", які здатні зібрати проект з готових блоків, але стають безпорадними перед `segfault` або логічними помилками, коли AI-агент галюцинує.

### 2. Когнітивна атрофія (Cognitive Offloading)
* Мозок оптимізує енерговитрати: якщо синтаксис та базові алгоритми отримуються через промпт за секунду, нейронні зв’язки, відповідальні за логіку, не формуються.
* Втрата "м’язової пам’яті" кодингу веде до вивченої безпорадності при зустрічі з реальною проблемою, де ШІ ходить по колу.

### 3. Пастка "Контекстного вікна" (The Context Window Trap)
* Робота з фрагментами коду, що влазять у вікно чату, вбиває здатність утримувати в голові структуру великого проекту (100k+ рядків).
* Це створює непереборний бар'єр для Senior-рівня, де критичним є проектування під специфічні констрейнти: пам'ять, latency, L2 cache misses.

### 4. Кейс Simon Phoenix (Future Police Syndrome)
* Без фундаментальних знань інженер стає схожим на поліцію з фільму **"Demolition Man"**: вони звикли до підказок системи та м'яких протоколів, тому виявилися абсолютно беззахисними перед реальним хаосом, коли система не змогла надати інструкцію.
* **Приклад:** [Demolition man - Simon Phoenix VS Police](https://www.youtube.com/watch?v=hTvH6VvLGew)

### 5. Інфляція оцінок та реалії ринку
* Середні бали ростуть завдяки ШІ, але реальна кваліфікація падає, що робить традиційні оцінки невалідними.
* Ринок реагує впровадженням жорстких фільтрів: live-coding на дошці без IDE та доступу до мережі, щоб відсіяти "GPT-wrappers".
* Ваша цінність як інженера — це те, що залишається у вашому "wetware" (мозку), коли хмара вимикається.

---

## Ваша мета
Не просто "здати лабу". Ваша мета — прийти додому, відкрити браузер, натиснути `F12` і відчути владу. Сказати: *"Я знаю, як це працює, і я можу це довести"*.

Почнемо.

---

## Контрольні питання (Self-Check)

<details markdown="1">
<summary>1. У чому різниця між Інженером та Кодером?</summary>

**Відповідь:**
- **Кодер** перетворює ТЗ на синтаксис. Він знає, *як* написати код.
- **Інженер** розуміє *чому* код працює саме так. Він може провести Code Review, знайти вузькі місця у продуктивності та пояснити роботу системи на рівні процесора та пам'яті.

У епоху ШІ кодери стають непотрібними (ChatGPT пише код швидше). Інженери залишаються незамінними.

</details>

<details markdown="1">
<summary>2. Чому знання C++ дає вам перевагу у вивченні веб-розробки?</summary>

**Відповідь:**
Браузер написаний на C++. Коли ви розумієте:
- Stack vs Heap
- Покажчики та посилання
- Процеси та потоки

...ви розумієте, що насправді відбувається, коли JavaScript виконує `let obj = {}` або коли CSS змінює layout. Ви бачите систему "зсередини", а не як чорну скриньку.

</details>

<details markdown="1">
<summary>3. Навіщо здавати "Prompt Log" разом з лабораторною?</summary>

**Відповідь:**
Я не забороняю використовувати ШІ. Навпаки - це ваш інструмент. Але мені потрібно побачити:
- Як ви формулювали задачу (якість промпту показує розуміння проблеми)
- Як ви перевіряли та виправляли код ШІ (це показує критичне мислення)
- Чи розумієте ви згенерований код

ШІ - це Junior Developer. Ви - Senior. Відповідальність за помилки джуніора лежить на вас.

</details>
